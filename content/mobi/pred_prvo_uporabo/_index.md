# Pred pričetkom

## Namestite mobilni program

### Ustvarite dostop na www.cebelca.biz

Pojdite na prijavno stran Čebelce MOBI. Oglejte si primerjavo med paketoma. V obrazec spodaj vpišite svoj email naslov in 2x željeno geslo. Na email naslov boste dobili sporočilo, kjer kliknete povezavo. S tem je vaš dostop odprt. Prijavite se lahko zgoraj desno na: Prijava za uporabnike.

### Če že uporabljate Čebelca BIZ ...

Če že imate dostop na Čebelci, vam bo program javil, da je e-mail že zaseden. V tem primeru se prijavite v Čebelco in zgoraj desno kliknite "Naročnina". Na tej strani si lahko aktivirate še željeni MOBI paket. Na strani vidite tudi preračun cen glede na izbrano. Po aktivaciji boste zgoraj levo v svojem programu videli novo povezavo Mobi. Kliknete jo in pripelje vas na osnovno stran Mobi paketa.

### Namestite program na telefon ali tablico

Na Trgovina Play poiščete "Čebelca MOBI" in aplikacijo namestite na svojo Android napravo.

## Testni način delovanja 

### Čemu je namenjen testni način?

Testni način vam omogoča, da se seznanite z uporabo, preizkusite tiskalnik ob pravih artiklih in podatkih o podjetju oz. tudi kasneje koga naučite uporabe programa ali rešite tehnično težavo (npr. nov tiskalnik) še preden ste pred stranko in morate izdati pravi račun.

### Kako aktiviram in deaktiviram testni način?

Ko si namestite Čebelco MOBI, ste najprej v testnem načinu in lahko preizkusite izdajanje računov. Testni način izklopite in pravega vklopite tako, da greste na: tri pikice > "Nastavitve programa" > desni zavihek "PROGRAM" ... Po tem se bodo računi ob izdaji davčno potrjevali t.j. pošiljali na FURS, seveda če bodo izpolnjeni vsi pogoji za davčne blagajne (namensko dig.potrdilo, potrjen prostor, internetna povezava).

### Kako deluje testni način?

Vsi podatki ostanejo kot so. Le računi se označijo kot testni, se ne upoštevajo med pravimi računi in nanje se 2x na veliko izpiše, da račun ni pravi. Poleg tega se računi v testnem načinu s testnim potrdilom pošljejo na testni FURS-ov strežnik in prav tako poslovni prostori. Ko preklopite iz testnega načina, testnih računov ne bo, poslovne prostore pa je treba potrditi potem v netestnem načinu, pred pravo uporabo.

Program namestite tako da kliknete na prej omenjeno tipko. Ker gre za aplikacijo vas bo android opozoril, da je datoteka lahko nevarna. Po prenosu se vam ponudi v namestitev. Možno je da morate izrecno dovoliti namestitev iz tretjih virov.

## Nastavite program

### Podatki podjetja

Ob prvem zagonu vas pozdravi vstopno okno, na katerem vidite primer naziva podjetja, poslovnega prostora in blagajne ter izbiro prodajalca.

V program vnesete podatke vašega podjetja (oz. organizacije) tako, da greste na tri pikice zg.desno in potem na "Nastavitve programa". Pri podatkih podjetja spremenite podatke na svoje in pritisnete "Shrani nastavitve" na dnu. 

### Poslovni prostori in prodajalci

Prav tako v nastavitvah programa uredite tudi podatke o poslovnih prostorih in prodajalcih. Pri prostorih lahko spremenite ali izbrišete vzorčni prostor in dodate nove. Ko je prostor dodan, v obracu spodaj pritisnete tipko "Potrdi na FURS". Da pričnete urejati obstoječ vnos, kliknete nanj na seznamu. Izbrišete ga z dolgim pritiskom na vrstico v seznamu. Podvojite pa ga tako, da ga odprete, potem pa naredite dolgi pritisk na tipko "Shrani". Shrani vam obstoječ zapis ter pusti obrazec odprt in izpolnjen za dodajanje novega.

Na enak način urejate seznam prodajalcev in vse sezname, npr. tudi artikle, partnerje, mize. Več o tem kasneje.

### Ne pozabite napisati internega akta

Tega ne storite v programu. Interni akt je namreč običajen tekstovni dokument, ki ga pripravite npr. v Wordu. V njem naštejete lokacije in blagajne. Interni akt morate imeti že narejen, ko vas obišče inšpektor, drugače lahko sledi kazen.

Vzorce internih aktov najdete na strani FURS pod Pogosta vprašanja in odgovori o davčnem potrjevanju računov in sicer v odgovoru 215. Najdete ga tudi [na tem linku](https://www.racunovodja.com/clanki.asp?clanek=8962#_Toc433366090).

Pozorni bodite na to, kaj bo pisalo v internem aktu o številčenju ob prehodu leta. Naši programi namreč nadaljujejo zaporedno številko skozi leta, zato imejte v aktu tako tudi napisano.
